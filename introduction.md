### জাভাস্ক্রিপ্ট এর ভুবনে স্বাগতম ###
জাভাস্ক্রিপ্ট কি ? এটা আপনার কি কাজে লাগতে পারে ? এটা ব্যবহারের জন্য আপনার কি কি লাগবে ?
প্রাথমিকভাবে এইগুলোই আলোচনা করা হবে । এই কোর্সে আপনি জানতে পারবেন কিভাবে জাভাস্ক্রিপ্ট ব্যবহার করে আপনার ওয়েবসাইটের জন্য অসাধারণ ওয়েব অ্যাপ্লিকেশন বানানো যায় ।
প্রোগ্রামিং শিখার সব থেকে ভাল উপায় হচ্ছে ট্রায়াল এন্ড এরর পদ্ধতি। এই পদ্ধতিতে আপনি যতটুকু শিখেছেন সেইটার উপর ভিত্তি করে কিছু প্রোগ্রাম লিখবেন । ভুল বের করবেন । ভুল থেকে শিক্ষা গ্রহণ করবেন। অতএব যারা ভাবছেন এক বসায়  সম্পুর্ন বই পড়ে ফেলে তারপর কোড লিখা শুরু করবেন তারা আরেকবার চিন্তা করেন । কারণ এইভাবে আপনি জাভাস্ক্রিপ্ট শিখতে পারবেন না ।

##জাভাস্ক্রিপ্ট কি ?##
আপনি হয়ত ইতোমধ্যে জানেন জাভাস্ক্রিপ্ট কি ? যারা জানেন না তাদের জন্য বলি, জাভাস্ক্রিপ্টিং মূলত একটি কম্পিউটার প্রোগ্রামিং ল্যাঙ্গুয়েজ । এখন প্রশ্ন করতে পারেন কম্পিউটার ল্যাঙ্গুয়েজ কি ? খুব সাধারণভাবে বলতে গেলে বলতে হয়, কম্পিউটার প্রোগ্রামিং ল্যাঙ্গুয়েজ হল কতগুলি নির্দেশের সমষ্টি যে গুলো কম্পিউটারকে কিছু বিশেষ কাজের ( লেখা দেখানো , ছবি অথবা চলচ্চিত্র দেখানো ) নির্দেশ দেয় । কম্পিউটার আপনার লেখা কোড পড়ে আপনার নির্দেশ অনুধাবন করে এবং সেই অনুযায়ী কাজ করে । কম্পিউটারের এই কোড দেখা এবং সেই অনুসারে কাজ করাকে কোড রান করানো বা কোড এক্সিকিউট করানো বলা হয় ।

জাভাস্ক্রিপ্ট নাম শুনে যারা জাভা পারেন তারা ভাবতে পারেন যে জাভাস্ক্রিপ্ট হয়ত জাভার ই কোন লতায় পাতায় আত্মীয় হবে । কিন্তু আসল ঘটনা অন্য । জাভাস্ক্রিপ্ট সম্পুর্ন ভিন্ন একটি ল্যাঙ্গুয়েজ । তাই জাভাস্ক্রিপ্ট শেখার জন্য জাভা জানা জরুরি না । তাই যারা মনে মনে ভাবছিলেন যে,
                           **" হায় ! আমি তো জাভা জানি না । আমি কি জাভাস্ক্রিপ্ট শিখতে পারব ? "**
আপনাদের কে বলতে চাই, জাভাস্ক্রিপ্ট শেখা জাভা শেখা থেকে কয়েকগুণ বেশি সোজা । কিন্তু অবাক করা ব্যাপার হল তারপরেও জাভাস্ক্রিপ্ট যথেষ্টই শক্তিশালী ।
